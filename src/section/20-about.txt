***************
Що ж таке CS50?
***************

Якщо не заглиблюватись у деталі - один з найкращих початкових курсів до
комп'ютерних наук. Початок свій бере у Гарварді, а зараз викладається ще
у декількох університетах, а також доступний для проходження онлайн на
різних платформах.

Як викладають CS50?
===================

Для тих, хто не навчається в кампусі, курс доступний у вигляді медіатеки
відеолекцій та добірки практичних завдань.

Викладає професор Девід Дж. Малан - доволі харизматичний дядько і гарний
спеціаліст, де-факто обличчя курсу; а ще він з якихось причин ненавидить
друковані телефоні довідники та намагається їх знищити.

Схема навчання доволі проста. Спочатку дивитесь лекцію, де Девід за допомогою
слайдів, живого кодінгу та інтерактивів зі студентами пояснює щось зі світу
комп'ютерних наук та прикладного програмування. Потім ще можна переглянути
додатки: відносно короткі відео, де вже асистенти Девіда надають поглиблену
інформацію до лекційного матеріалу. Потім ви виконуєте практичні завдання та
відправляєте їх на перевірку платформі, проходите декілька кіл пекла в боротьбі
з відверто тормознутим автоматичним тестуванням, з рештою виконуєте усі вимоги
до усіх завдань і переходите до наступної лекції. Наприкінці курсу вас очікує
написання проекту з максимально розпливчастими вимогами, який ви можете
виконувати двох або втрьох з одногрупниками.

Якщо ви виконали певну кількість практичних завдань, здали фінальний проект та
маєте близько $300 [#]_ - можете отримати цифровий сертифікат з вашим ім'ям.
Сертифікат має близьку до нуля практичну користь, але про це трохи далі.

.. [#]  Начебто можна отримати безоплатно, якщо проходити курс на платформі
        Гарварда. Але для мене використання їх codespace стало нездоланною
        перешкодою, через яку я перебрався на edX.
        Звісно, це все суб'єктивне - використовуйте те, що більше подобається.

Стислий зміст курсу
===================

Кому дуже цікаво, програма курсу легко гуглиться. Я ж не буду в котре робити
копіпаст, а просто скажу, що на цьому курсі ви дізнаєтеся наступне:

- комп'ютерні науки вивчають дані, та методи взаємодії з ними.
- комп'ютери (або більш точно їх процесори) оперують машинним кодом,
  і не розуміють нічого окрім цього коду.
- для кожної окремої архітектури процесора існує набір зрозумілих команд
  машинного коду.
- комп'ютерна програма - це послідовність інструкцій,
  які має виконати комп'ютер.
- високорівневі мови програмування дозволяють створювати програми абстрагуючись
  від машинного коду, а перетворення вихідного коду відбувається за допомогою
  спеціальних програм: компіляторів або інтерпретаторів.
- кожна мова програмування визначає свій синтаксис - правила написання програм
  цією мовою.
- усі мови програмування мають реалізацію найпоширеніших типів даних,
  їх структур, та надають змогу реалізувати відсутні структури самостійно
  (у більшості випадків).
- усі мови програмування мають можливість виконувати (або не виконувати) окремі
  блоки коду, або виконувати їх повторно (циклічно) залежно від умови.
- також мови програмування надають можливість виокремити окремі блоки коду
  у функції - окремі програмні сутності, які можуть бути використані повторно
  у різних місцях програми.
- дані зберігаються в пам'яті, та залежно від свого типу займають певну
  кількість комірок
- алгоритм - це визначена послідовність операцій та умов до їх виконання,
  а також вхідні та вихідні дані, які використовуються та генеруються цією
  послідовністю.
- програмування засновано на структурах даних та алгоритмах.
- найпоширеніші завдання вже мають реалізацію певною (або частіше декількома)
  мовою програмування; такі рішення збираються у функціональні бібліотеки,
  або просунуті конструктори для використання в певному домені (фреймворки).

І... щойно я доволі точно переказав зміст усього курсу та заощадив вам 100+
годин [#]_ на його проходження.

Звісно, моя версія не така цікава та захоплююча.

.. [#] CS50 вимагає залученості від 6 до 18 годин на тиждень
       протягом 11 (+1) тижнів

Чи буде цього курсу достатньо?
==============================

Залежить від мети, яку ви поставили перед собою.
Якщо ваш намір - пройти лікбез з комп'ютерних наук, то так.
Якщо щось інше, то ні.
